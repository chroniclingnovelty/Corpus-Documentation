---
layout: default
title: 1587_Mech_Wach
permalink: /chronicles/1587_Mech_Wach/
parent: Chronicles
--- 


# Kroniek van de stad Mechelen; 635-1474. Met aanvullingen tot 1587 

### 1587_Mech_Wach 

Wachtendonck, Jan van, en Anoniem. ‘Kroniek van de stad Mechelen; 635-1474. Met aanvullingen tot 1587’, 1587. 17 G 30. KB Den Haag. https://webggc.oclc.org/cbs/DB=2.37/XMLPRS=Y/PPN?PPN=310824303. 

## Auteursgegevens 

| | | 
| --------------- | --------------- | 
| Naam | Jan Wachtendonk | 
| Geslacht | m | 
| Geboortedatum | 1550 | 
| Geboorteplaats | Mechelen | 
| Datum overlijden | 1621 | 
| Plaats overlijden | Mechelen | 
| Religie | katholiek | 
| Publieke rollen | militie, schepen, burgemeester, weesmeester, broodweger en div andere rollen. | 
| Educatie | Licenciaat beide rechten Dole, eerder stud Leuven en Dowaai  | 
| Beroep | jurist | 

## Inhoud van de tekst 

| | | 
| --------------- | --------------- | 
| Beschreven begin | 635 | 
| Contemporain begin | 1570 | 
| Plaats onderwerp | Mechelen | 

[<img src="..\..\barplots_chronicles\1587_Mech_Wach.jpg" width="750"/>](..\..\barplots_chronicles\1587_Mech_Wach.jpg) 

## Notities 

Onderstaande tekst is ontleend aan: Bram Caers. _Vertekend verleden :
geschiedenis herschrijven in vroegmodern Mechelen (1500-1650)_ , Hilversum
2020. pp. 146-149

Jan van Wachtendonck was een telg van een adellijke familie uit Gelre die zich
pas in de zestiende eeuw in de zuidelijke Nederlanden vestigde, maar al vrij
snel in verschillende steden tot de elite ging behoren.<sup>1</sup> Al in 1515
wordt een Rombout van Wachtendonck vermeld in verband met onroerende goeden
bezuiden Antwerpen.<sup>2</sup> Het is echter zijn zoon Hendrik die zorgt voor
de definitieve vestiging van deze tak van de Wachtendoncks in de zuidelijke
Nederlanden. Door zijn huwelijk met een dochter van de belangrijke Lierse
schepenfamilie Colibrant treden de Wachtendoncks toe tot de politieke elite
van de stad Lier.<sup>3</sup> Kennelijk opende dit de weg naar
bestuursfuncties in andere steden, want Hendriks oudste zoon Jacob (oom van
onze Jan van Wachtendonck) werd binnenburgemeester van Antwerpen
(1582-1583).<sup>4</sup> De tweede zoon, Frans, vestigde zich in Mechelen,
waar hij samen met zijn vrouw Barbara Lettin vier zonen kreeg, waaronder onze
Jan, die werd geboren in juni 1550. Frans stierf echter al op dertigjarige
leeftijd, in 1558. Barbara, een jonge weduwe nog, hertrouwde met Jacob van
Eesbeke, secretaris van de Grote Raad in Mechelen.<sup>5</sup> Het lijkt erop
dat deze verbintenis voor de telgen van het geslacht Wachtendonck mee het pad
effende naar de politieke elite van de stad Mechelen. Jans broer Hendrik
speelde een belangrijke rol in het Mechelse stadsbestuur en liet een zoon na
die bisschop zou worden van Namen en aartsbisschop van Mechelen.<sup>6</sup>
In 1581 trouwde Jan van Wachtendonck met Catharina Coomans, waarmee hij tussen
1581 en 1596 negen kinderen kreeg.<sup>7</sup> Wat opvalt is dat we tussen de
peters en meters van deze kinderen een groot aantal (vrouwen van) schepenen,
raadslieden van de Grote Raad of andere notabelen aantreffen, wat erop wijst
dat de Wachtendoncks op dit moment al goed verstrengeld waren met de Mechelse
politieke elite, aangezien veel van deze notabelen op de een of andere manier
familie waren.<sup>8</sup> Het is allicht ook in deze kringen dat Jan van
Wachtendonck zich beroepsmatig bewoog: hij studeerde rechten in Leuven (vanaf
1570), Dowaai (1574) en ten slotte in Dôle (1575), waar hij zijn
licentiaatdiploma in de beide rechten behaalde.<sup>9</sup>

De religieuze troebelen in de Nederlanden, die voor een groot stuk gelijklopen
met de vestiging van de Wachtendoncks, verdeelden de familie. Jans oom Jacob,
zoals gezegd, was binnenburgemeester van Antwerpen in 1583-1584, dus tijdens
de calvinistische republiek aldaar. Een zoon en een kleinzoon van deze Jacob
bekleedden publieke ambten in dienst van de Staten-Generaal.<sup>10</sup> Het
heeft er echter alle schijn van dat de Mechelse tak van de Wachtendoncks
katholiek en koningsgezind is gebleven. Zelf voerde Jan voor de eerste keer
een publiek ambt uit in 1578, toen hij werd aangesteld als hoofdman van één
van de zeven Mechelse gewapende burgercompagnies. Hij speelde op die manier
een hoofdrol in het conflict met de Staatse garnizoenstroepen in datzelfde
jaar, dat ertoe leidde dat het garnizoen werd teruggetrokken. In 1579 vinden
we hem voor het eerst terug op de schepenbanken, maar hij werd in 1580 uit
zijn functie ontheven, naar eigen zeggen omdat de stat van Mechelen den
thiensten April es gevallen onder de hereticque ende Rebellen van zyne Mat,
waardoor egheen Catholique oft dieners van zyne Mat int stats dienst
geemployeert en werden.<sup>11</sup> Vanaf 1585 echter was Jan herhaaldelijk
schepen en burgemeester van de stad, in sommige jaren onderbroken door of
gecombineerd met andere publieke functies zoals onder andere broodweger (1586,
1602) en politiemeester (1586, 1602), weesmeester (1585, 1602, 1605),
penningmeester (1603, 1612) enzovoort. Vanaf 1586 en tot aan zijn dood in 1621
verving hij de naar het noorden gevluchte Hendrik van der Veken als
overhoofdman van de schuttersgilde van de Jonge Voetboog, een aanstelling die
hij deels te danken had aan zijn moedige optreden in 1578.<sup>12</sup>

In 1579 maakte Jan van Wachtendonck deel uit van een Mechels schepencollege
dat wel is beschreven als uitdrukkelijk trouw aan het Spaanse
gezag.<sup>13</sup> Tijdens de calvinistische periode in Mechelen trok hij
zich gedwongen terug uit het stadsbestuur. In 1583 werd hij gevangen genomen
omdat men hem ervan verdacht een opruiende brief te hebben geschreven tegen
Willem van Oranje. Men dreigde hem ter dood te veroordelen, maar hij werd in
ruil voor een hoge borgsom – voldaan door zijn moeder en zijn schoonvader –
onder huisarrest geplaatst.<sup>14</sup> Wanneer na 1585 het koninklijke gezag
in Mechelen was hersteld, keerde hij sterker dan ooit terug, eerst als
weesmeester en hoofdman van een schuttersgilde, later als schepen en
burgemeester.<sup>15</sup> In die hoedanigheid was hij gedurende de laatste
vijftien jaar van de zestiende eeuw met het nieuw geïnstalleerde, katholieke
stadsbestuur mee verantwoordelijk voor een cultuurpolitiek die Mechelens
status als trouwe bisschops- en bestuursstad opnieuw wilde
onderstrepen.<sup>16</sup> Op het einde van de zestiende eeuw komen we hem
tegen als proviseur van het broederschap van het Heilig Sacrament in de Sint-
Romboutskerk, en na 1595 was hij superintendent van de Sint-Petrus-en-
Pauluskerk.<sup>17</sup> Als overhoofdman van de schuttersgilde van de Jonge
Voetboog speelde hij een rol bij de bevrijding van de stad Lier in 1595, toen
die onverwacht overrompeld was door Staatse troepen.<sup>18</sup> In 1599, ten
slotte, werd hij voor zijn algemene verdienste geridderd door aartshertog
Albrecht van Oostenrijk.<sup>19</sup> In de zeventiende eeuw dan, vinden we
hem terug als stedelijke vertegenwoordiger bij diverse plechtigheden. Zo zwoer
hij in 1616, samen met andere stedelijke notabelen, in naam van de stad de eed
van trouw aan de nieuwe Spaanse koning Filips III in Mariemont. Over de
lotgevallen van Jan vóór zijn intrede in de Mechelse politieke elite is niet
zo veel bekend.

[1] De kanunnik Arnold van Wachtendonck, die de naar hem genoemde
Wachtendonckse psalmen bezorgde aan Justus Lipsius, behoort tot de Luikse tak
van de familie, die in het midden van de vijftiende eeuw splitste van de
‘Brabantse’ tak. Zie Langohr 1938, die ook een stamboom geeft van het geslacht
Wachtendonck.

[2] Stadsarchief Antwerpen, GF 635. Ik dank Annelies De Bie voor deze
verwijzing. Vgl. de genoemde Rombout in De Herckenrode 1862-1866, p. 2062.

[3] Stockmans 1908. Vgl. De Herckenrode 1862-1866, dl. 4, p. 2062.

[4] In dit jaar was Filips van Marnix van Sint-Aldegonde buitenburgemeester.

[5] Jacob van Eesbeke, ook wel Van der Haeghen, stamde uit een Brussels
schepengeslacht. Hij kreeg met Barbara Lettin nog vier kinderen, waarvan er
drie vroeg stierven en één in legerdienst ging. Zie De Herckenrode 1862-1866,
dl. 2, p. 703; en vgl. idem, dl. 4, p. 2063.

[6] Over Hendrik en Jan van Wachtendonck (de (aarts)bisschop, †1568) zie
Biographie nationale, t. XXVII , p. 3-4.

[7] Van zijn eerste twee kinderen is geen doopakte bewaard, aangezien tijdens
het Calvinistisch Bewind te Mechelen (1580-1585) niet werd gedoopt. De
kinderen werden kersten gedaen binnen den huyse voor haers moeders bedde alzoe
die ketters die kercken ons genomen hadden (Mechelen, V 688, p. 75). Twee
kinderen stierven jong en lieten dan ook weinig sporen na.

[8] Jan van Wachtendonck hield in zijn boeckxken deze gegevens nauwkeurig bij.
Ook de doopregisters maken vermelding van de meter(s) en peter(s), maar
Wachtendoncks eigen nota’s hebben het voordeel dat ze ook een eventuele
familieband vermelden. Zie Mechelen, V 688 voor (soms noodzakelijke)
aanvullingen op de databank van de Ware Vrienden van het Archief en vgl. De
Herckenrode 1862-1866, dl. 4, p. 2063-2064.

[9] Mechelen, V 688, p. 70. Aangezien de Leuvense matrikels voor de jaren
tussen 1570-1616 niet bewaard zijn, is het onmogelijk om Wachtendoncks
inschrijving te verifiëren (Zie Wils et al. 1903-1967, dl. 1, XIII). De
matrikels van Dôle zijn bewaard (Archives Municipales de Besançon, ms. 984),
maar niet uitgegeven. Zie Immenhauser 2008, p. 165.

[10] Mechelen, V 688, p. 11 en vgl. Herckenrode 1862-1866, dl. 4, p.
2062-2064.

[11] Mechelen, Stadsarchief, Fonds Varia, V 688, p. 70.

[12] Voor Hendrik van der Veken, zie Rau 1984 en Marnef 1987, p. 375-376. Voor
Wachtendoncks aanstelling als hoofdman, Marnef 1987, p. 103 en 377. In zijn
eigen handschrift hield Wachtendonck een kopie bij van een soort
aanbevelingsbrief die het stadsbestuur hem schonk naar aanleiding van zijn
“faicts de grand zèle, et bonne affection” (Mechelen, Stadsarchief, Fonds
Varia, V 688, p. 64).

[13] Marnef 1987, p. 128-130.

[14] Aandoenlijke beschrijving uit eerste hand in Mechelen, Stadsarchief,
Fonds Varia, V 688, p. 71.

[15] De Munck 1781, p. 60 e.v..

[16] Zie verder (3.3.7) en Caers 2013a.

[17] Mechelen, Stadsarchief, Fonds Varia, V 688, p. 73-74.

[18] Zie boven en verder avondtroot 1840, ibañez 1997, Caers 2013a en Caers
2014b

[19] De Herckenrode 1862-1866, dl 4, p. 2026, en vgl. De Munck 1781, p. 63.



Portret

Afbeelding uit Bram Caers, Vertekend verleden, Geschiedenis herschrijven in
vroegmodern Mechelen (1500-1650), proefschrift Universiteit Antwerpen 2015.
146-149. Inmiddels verschenen als

Bram Caers. Vertekend verleden : geschiedenis herschrijven in vroegmodern
Mechelen (1500-1650), Hilversum 2020.

Portret van Jan van Wachtendonck, Mechelen, Stadsarchief, Varia V 688.



## Literatuur 

