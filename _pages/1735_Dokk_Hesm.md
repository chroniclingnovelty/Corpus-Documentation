---
layout: default
title: 1735_Dokk_Hesm
permalink: /chronicles/1735_Dokk_Hesm/
parent: Chronicles
--- 


# Omstandig verhaal van hetgeen sedert den jare 10... tot den jare 1710 incluis tot Doccum is voorgevallen, uit vele schrijvers bijeenvergaderd : later door een ander vervolgd tot 1735 : verkort afschrift / Gerrit Hesman met een naberigt door W. Eekhoff 

### 1735_Dokk_Hesm 

Hesman, Gerrit. “Omstandig verhaal van hetgeen sedert den jare 10... tot den jare 1710 incluis tot Doccum is voorgevallen, uit vele schrijvers bijeenvergaderd : later door een ander vervolgd tot 1735 : verkort afschrift / Gerrit Hesman met een naberigt door W. Eekhoff.” 1. Dokkum, afschrift van ca 1850. Tresoar Leeuwarden. 

## Auteursgegevens 

| | | 
| --------------- | --------------- | 
| Naam |  anoniem | 
| Geslacht | u | 
| Geboortedatum | Voor 1693 | 
| Datum overlijden | Na 1735 | 
| Religie | gereformeerd | 

## Inhoud van de tekst 

| | | 
| --------------- | --------------- | 
| Beschreven begin | 10 | 
| Contemporain begin | c.1660 | 
| Plaats onderwerp | Dokkum | 

[<img src="..\..\barplots_chronicles\1735_Dokk_Hesm.jpg" width="750"/>](..\..\barplots_chronicles\1735_Dokk_Hesm.jpg) 

## Notities 

Met dank aan Tinka de Haan

**Over de auteur**

Gerrit Hesman wordt op 8 september 1661 gedoopt in Dokkum als tweede zoon van
Jan Harmens Hesman en Antie Gerrits. Zijn vader kwam oorspronkelijk uit
Arnhem, maar werd op 22 april 1661 aangenomen als burger van Dokkum. Hier was
hij werkzaam als schilder.<sup>1</sup> Volgens het voorwoord bij het wapenboek
van Gerrit Hesman volgde deze zijn vader op in dit beroep. Op 17 april 1702
trouwt Gerrit met Baukje Snip, dochter van de latere burgemeester van Dokkum.
Samen krijgen zij twee kinderen. Na het overlijden van Baukje trouwt Gerrit op
13 februari 1707 voor een tweede keer, met Antie Jacobs. Met haar krijgt hij
drie kinderen. Volgens deze bron leefde Gerrit nog op 1 mei 1715. Helaas wordt
er niet vermeld waar deze informatie vandaan komt. Een andere bron vermeld dat
in het lidmatenboek van de Hervormde Gemeente Dokkum geschreven staat dat hij
in 1713 is overleden.<sup>2</sup> Deze lidmaatboeken zijn helaas niet online
beschikbaar en heb ik dus nog niet kunnen inzien. In ieder geval hertrouwt
Antie op 1 mei 1716, waardoor we zeker weten dat Gerrit tegen die tijd
overleden was.

In het _Nieuw biographisch, anthologisch en critisch woordenboek van
Nederlandsche dichters. Deel 2_ is een stukje gewijd aan Gerrit
Hesman.<sup>3</sup> Hier is te lezen dat Hesman aan het begin van de
achttiende eeuw als ambteloos burger ongehuwd in Dokkum leefde. In 1702 is het
huwelijk tussen Hesman en Snip te vinden in de huwelijksregisters; deze
informatie moet dus van net ervoor komen. Gezien het feit dat Hesman tot twee
keer toe getrouwd is geweest, is het opvallend dat hij als ongetrouwd in dit
werk genoemd staat. Het werk komt uit 1845, de informatie over zijn huwelijken
was toen zeker beschikbaar. Het doet twijfelen of het om dezelfde persoon
gaat, maar het geboorte- en sterftejaar, én de woonplaats komen overeen met
onze Gerrit Jans Hesman.

            Naast de kroniek over Dokkum en het wapen- en vlaggenboek schreef hij andere literaire werken van christelijke aard. Een voorbeeld hiervan is ‘Cupidoos Mengelwerken of Minnespiegel der Deugden’.<sup>4</sup> Dit werk werd in 1728 uitgegeven in Amsterdam na bewerking en aanpassing van Claas Bruin. Het lijkt erop dat de informatie van Hesmans huwelijkse staat en zijn beroep hieruit gehaald zijn. In het voorwoord is te lezen:

De Maaker van ’t zelve was eenen Gerrit Hesman, te Dokkum in Vriesland
gebooren, doch aldaar voor eenige jaaren overleden. Hy was ongehuwt, en een
onbeampt Persoon van stichtelijken wandel, een Lidmaat van de Gereformeerde
Kerk, en dit zyn van de vruchten zyner ledige uuren. Hij geeft dit Rymwerk,
bestaande in vyf en zestig Zinnebeelden, den naam van _Cupidoos Mengelwerken
of Minnespeigel der Deugden,_ omdat hy in de eerste verdeelingen de pligten
der gehuwden, of die na ’t huwelyk staan, door gelykenissen aanwyst; en in de
laatste eene zedelyke toepassing maakt van ’t Christelyk leeven in ’t
algemeen, stellende voor ’t hoofd van ieder een schriftuurspreuk.<sup>5</sup>

Het betreft hier zo’n 150 pagina’s met rijm, waarin in totaal 65
‘zinnebeelden’ aan bod komen. Ieder zinnebeeld wordt voorgegaan door een
bijbelcitaat, en in alle 65 staat liefde centraal. Teksten met als titel
‘Liefde is Eeuwig’, ‘Het bestaat al door Liefde’ en ‘Liefde vreest
niet’.<sup>6</sup> De twee andere grote werken van zijn hand zijn eveneens
zeer christelijk en vroom. Het betreft onder andere een leringsboekje voor de
jeugd, waarin de twee Bijbelboeken worden beschreven, uitgelegd en er wordt
benadrukt dat deze levensweg gevolgd dient te worden.

**Over de kroniek**

Het betreft hier niet de originele kroniek, maar een ‘verkort afschrift naar
het handschrift van W.D. Fockema beschreven in de Vrye Fries, VI 127 en thans
in t bezit der Stad Dokkum.’<sup>7</sup> Het originele handschrift van Hesman
is niet terug te vinden. Deze kopie bevat tevens aantekeningen van zowel
Fockema als van Eekhoff, bijvoorbeeld op pagina 25 waar als aantekening staat:
‘staat niet in Hesman’, en ‘Volgens Hesman’. Op pagina 61 lezen we: ‘Hier
eindigt nagenoeg .. van Hesman’. Wie de auteur is van de verdere
aantekeningen, van 1713 to het einde van de kroniek in 1735, is niet
duidelijk.

Dit boekje bevat een nabericht, geschreven door W. Eekhoff. Hierin wordt
duidelijk dat D. Fockema de laatste jaren van zijn leven zeer geïnteresseerd
was in de geschiedenis van Friesland. Hij legde een groot werk aan dat begon
in het jaar 1 en tot 1811 liep, en waarin de aandacht vooral lag op algemene
Friese geschiedenis en strafrecht in het bijzonder. Het werk werd in meerdere
delen uitgegeven. Deel 1 liep tot 755, deel 2 tot 1150 en deel drie tot 1515.
Het laatste deel heeft hij niet meer kunnen uitgeven wegens
gezondheidsproblemen. Heel historisch verantwoord was het werk volgens het
genootschap niet.

‘Had de brave man wat meer kritiek en betere, ook nieuwere, bronnen gebruikt,
en ware hij met eigene denkbeelden niet zoo zeer ingenomen geweest, wij zouden
zijn veelomvattend werk thans op hoogere prijs stellen’.<sup>8</sup>

Het genootschap had ook nog een geschiedenis van Dokkum van zijn hand
verwacht. In een vergadering in 1851 had hij aangegeven dat hij in 1838 in
bezit was gekomen van het handschrift van Hesman. Na zijn dood verloor het
genootschap dit handschrift uit het oog. Een zekere Buma gaf op een gegeven
moment aan dat het zeer nuttig zou zijn hier onderzoek naar te doen. J.J.
Kiestra bleek een kopie van het handschrift te hebben liggen. Hier is een
afschrift van gemaakt en dat is de informatie die in deze band te vinden is.
Toen het origineel eenmaal werd gevonden bleek Kiestra veel informatie te
hebben overgeslagen en bleek het handschrift van Hesman maar tot 1711 te lopen
en dat van Kiestra tot 1735. Blijkbaar waren er in het origineel twee
onderdelen, die in deze bundel zijn samengebracht.

**Van de hand van Gerrit Hesman**

_Cupidoos Mengelwerken of Minnespiegel der Deugden_

<https://archive.org/details/cupidoosmengelwe00hesm/page/n99/mode/2up>

_Christelyke aandachten of vlammende ziel-zuchten : eener Godvreesend ziele,
met een Goddelijk antwoord daar op passende_

<https://archive.org/details/christelykeaanda00hesm>

_Schriftuurlijcke onderwyser ofte jeugds onderrichter, doorlopende alle de
boecken des Ouden en Nieuwen Testaments._

[https://books.google.nl/books?id=tDRlAAAAcAAJ&printsec=frontcover&hl=nl&source=gbs_ge_summary_r&cad=0#v=onepage&q&f=false](https://books.google.nl/books?id=tDRlAAAAcAAJ&printsec=frontcover&hl=nl&source=gbs_ge_summary_r&cad=0#v=onepage&q&f=false)

[1] Reid van der Ley e.a. (ed.), ‘Gerrit Hesman. Borgelijke Wapenen’, in:
_Genealogysk Jierboek_ (1993) 49-192, aldaar 52.

[2] Tresoar, 28: Collectie Doop-, Trouw-, Begraaf-, en Lidmaatboeken (DTBL),
inv.nr. 201, aktenummer 3584.

[3] A.J. van der Aa, _Nieuw biographisch, anthologisch en critisch woordenboek
van Nederlandsche dichters. Deel 2_ (Amsterdam 1845) 218-219.

[4] Gerrit Hesman, _Cupidoos Mengelwerken of Minnespiegel der Deugden
bestaande uit stightelyke zinnebeelde door Gerrit Hesman (en naar deszelfs
dood uitgegeven, nagezien, opgeheldert en verbetert door Claas Bruin)_
(Amsterdam 1728).

[5] _Cupidoos Mengelwerken,_ 2.

[6] _Cupidoos Mengelwerken,_ 132-133.

[7] D. Fockema, ‘Voorlezing aan het Friesch genootschap van geschied-,
oudheid-, en taalkunde’, in: _De Vrije Fries_ 6 (1853) 127-130.
<https://friesgenootschap.nl/wp-content/uploads/2021/01/DVF-1853_6.pdf>

[8] Nabericht in de kroniek van Hesman, 3.



## Literatuur 

